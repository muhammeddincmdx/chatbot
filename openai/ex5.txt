Giriş Başarı Bursu (ÖSYM Bursu)
ÖSYM tarafından yapılan üniversiteye giriş sınavında ÖSYS kılavuzunda yer alan "burslu" ve "indirimli" kontenjandan yerleştirilen öğrencilere sağlanan burstur. Burslu öğrencilerden öğrenim ücreti alınmaz.

Bursluluk Süresi
Hazırlık sınıflarında 1 yıl, ön lisans programlarında 3 yıl, lisans programlarında 5 yıl, Tıp Fakültesinde 7 yıl boyunca burs kesilmeden öğrenim devam eder.

Üniversitemizi İkinci Kez Kazanan Öğrencilerimiz İçin
Üniversitemizde ücretli ya da indirimli programda öğrenim görürken, ikinci kez ÖSYM sınavlarına girerek daha önce öğrenim görmüş olduğu aynı programa burslu ya da indirimli kontenjandan yerleşen öğrenciler, kazandıkları yıl için yeniden kayıt yaptırırlar ve Üniversitemizi tekrar kazandıkları yıl öğrenim ücreti üzerinden ödeme yaparlar.

Özel Koşul
Üniversitemizden veya başka bir yükseköğretim kurumundan mezun olanlar, ÖSYM sınav sonuçlarına göre burslu veya indirimli programlara yerleşmeleri halinde ilgili statülerde kayıt yaptırabilirler (Pilotaj Bölümü öğrencileri bu kapsam dışında olup, uçuş ve öğrenim ücretini ödeyecektir).
Ön lisans programından mezun olup üniversitemizde ön lisans programı kazananlar ile lisans mezunu olup da üniversitemizi kazananlar Giriş Yüksek Başarı Bursu, Barınma Bursu ile Yurt dışı Yüksek Lisans Burslarından faydalanamazlar.
Üniversitemiz veya başka bir yükseköğretim kurumu öğrencisi iken ayrılanlar veya ilişiği kesilen/ilişiğini kesenler ÖSYM sınav sonuçlarına göre burslu veya indirimli programlara yerleşmeleri halinde ilgili statülerde kayıt yaptırabilir, bu öğrencilerden Üniversitemizi kazananlar gerekli şartları sağlamaları halinde Giriş Yüksek Başarı Bursu, Barınma Bursu Bursu ile Yurtdışı Yüksek Lisans Burslarından da faydalanabilirler.

Giriş Yüksek Başarı Bursu
Üniversitemize YKS ile yerleşen, ÖSYS başarı sıralaması ile yerleştiği puan türüne göre aşağıda ayrıntıları belirtilen başarı sıralamasına sahip olan öğrencilere sağlanan burstur. Normal öğrenim süresi içinde her akademik yıl boyunca sekiz ay olmak üzere, Türkiye genelinde;
SAY ve EA puan türlerinden;
1-100 arası derece yapan tüm öğrencilere aylık: 3.000,00 TL,
101-1000 arası derece yapan tüm öğrencilere aylık: 2.500,00 TL,
1001-2500 arası derece yapan tüm öğrencilere aylık: 2.000,00 TL,
2501-5000 arası derece yapan tüm öğrencilere aylık: 1.500,00 TL,
5001-10.000 arası derece yapan tüm öğrencilere aylık: 1.000,00 TL,
10.001-100.000 arası derece yapan İktisadi ve İdari Bilimler Fakültesi, Mühendislik ve Doğa Bilimleri Fakültesi ile Güzel Sanatlar ve Tasarım Fakültesine yerleşen öğrencilere Yüksek Öğrenim Kredi ve Yurtlar Kurumu (KYK)’nun ilgili yıldaki burs tutarı kadar,  
SÖZ puan türünden;
1-100 arası derece yapan öğrencilere aylık: 2.000,00 TL,
101-1000 arası derece yapan öğrencilere aylık: 1.500,00 TL,
1001-2500 arası derece yapan öğrencilere aylık: 1.000,00 TL,
2501-5000 arası derece yapan öğrencilere aylık: 500,00 TL,

DİL puan türünden;
1-100 arası derece yapan öğrencilere aylık: 1.500,00 TL,
101-1000 arası derece yapan öğrencilere aylık: 1.000,00 TL,
1001-2500 arası derece yapan öğrencilere aylık: 500,00 TL,
burs verilir. Bu miktarlar her yıl Mütevelli Heyet kararı ile yeniden belirlenebilir, ancak öğrenciler üniversiteye girişte kazandıkları yüksek başarı bursunu normal öğrenim süresince değişiklik olmadan almaya devam ederler.
Hazırlık dâhil normal öğrenim süresi boyunca sağlanır. Ağırlıklı not ortalamasının dönemlik programlarda bir dönemin sonunda, yıllık programlarda bir yılın sonunda 2.00’ ın altına düşmesi halinde ilgili dönem/yıl için burs kesilir. Bir sonraki ağırlıklı not ortalamasının dönemlik programlarda bir dönemin sonunda, yıllık programlarda bir yılın sonunda ortalamasının 2.00 veya üzerine yükselmesi halinde burs tekrar sağlanır. Bursun kesildiği yıl için geriye dönük ödeme yapılmaz.
Üniversitemizden veya başka bir yükseköğretim kurumundan ön lisans mezunu olup Üniversitemizde ön lisans programı kazanan öğrencilere ve lisans mezunu olup da Üniversitemizi kazanan öğrencilere uygulanmaz.
Ek puanlı yerleşen öğrencilere uygulanmaz.
Yalnızca anadal programı için uygulanır; çift anadal programı için geçerli değildir.
Başvuru süresi, kayıt tarihinden itibaren bir aydır. Süresinde başvurmayan öğrenci ilgili yıl için bursundan vazgeçmiş sayılır. Geriye dönük ödeme yapılmaz.

Konya Ticaret Odası Destek Bursu
Konya Ticaret Odası üyelerinin, birinci derece yakınlarının ve eşlerinin YKS, DGS, yatay geçiş ve uluslararası öğrenci kontenjanı ile ön lisans veya lisans programına ücretli kontenjandan kayıt yaptırmaları halinde %15 oranında destek bursu Konya Ticaret Odası tarafından sağlanır.
Üyelerin Konya Ticaret Odası’na kayıtlı olduğunu ve imza yetkilerini gösterir belge sunması gerekir. Bu belgeler her akademik yılın başında yenilenir.
Konya Ticaret Odası üyeliğinin, üniversiteye ilk kayıt tarihinde bulunması gerekir. Sonradan üye olunması halinde üye bu burstan yararlanamaz.
Başvuru, ilk kayıt/ders kayıt haftasında yapılır. Süresinde yapılmayan başvurular geçersiz sayılır. Başvuru yapması halinde bir sonraki yıl/dönem itibariyle burstan faydalanabilir; geriye dönük ücret iadesi yapılmaz.

Başvuru, ilk kayıt/ders kayıt haftasında yapılır. Süresinde yapılmayan başvurular geçersiz sayılır, ilgili yıl için öğrenci bu burstan faydalanamaz. Başvuru yapması halinde bir sonraki yıl/dönem itibariyle burstan faydalanabilir; geriye dönük ücret iadesi yapılmaz. 

Tercih Bursu
Üniversitemizin lisans ve ön lisans bölümlerini YKS ve DGS ile tercih eden öğrencilere her yıl Mütevelli Heyeti tarafından belirlenen kriter ve oranlarda yapılan indirimdir. Tercih bursu oranı, öğrencinin varsa üniversiteye giriş bursu düşüldükten sonra kalan öğrenim ücreti üzerinden indirim şeklinde uygulanır.

Şehit ve Gazi Bursu
Şehit olmuş Türk Silahlı Kuvvetleri, Emniyet Genel Müdürlüğü mensubu ve devlet görevlilerinin eş ve çocuklarına, Gazi olmuş, Türk Silahlı Kuvvetleri, Emniyet Genel Müdürlüğü mensubu ve devlet görevlilerine, eş ve çocuklarına, Üniversitemize kayıt hakkı kazandıkları takdirde ÖSYM başarı sıralamaları dikkate alınarak Mütevelli Heyet tarafından belirlenen kontenjan dâhilinde tam burs sağlanır (Pilotaj bölümü uçuş ücreti bu burs kapsamı dışındadır).
Kayıt olduktan sonra ebeveyninden biri şehit ya da gazi olan öğrenci, kontenjan dâhilinde burstan yararlanabilir.
Şehit olma tarihini takip eden akademik yılın başından itibaren geçerli olur.
Başvurular, kayıt esnasında şehit/gazi çocuğu olduğunu gösterir belge ile yapılır.
Kontenjan kalması halinde, lisansüstü öğrenciler, dikey geçiş ve yatay geçiş ile kayıt yaptıran şehit ve gazi çocukları da bu burstan yararlandırılır.
Başvuru süresi, kayıt tarihinden itibaren bir aydır. Süresinde başvuruda bulunmayan öğrenci ilgili yıl için şehit gazi
bursundan vazgeçmiş sayılır. Geriye dönük ücret iadesi yapılmaz.

Kardeş Bursu
Üniversitemizde öğrenim gören (ön lisans, lisans ve lisansüstü) kardeşlere uygulanan burstur. Kardeşlerden birinin burslu veya indirimli olması halinde diğer kardeşe/kardeşlere %5, kardeşlerin burslu olmaması durumunda ayrı ayrı %10 burs sağlanır. Başvuru süresi, ikinci kardeşin üniversiteye kayıt tarihinden itibaren bir aydır. Süresinde başvuruda bulunmayan öğrenci, kardeş bursundan ilgili yıl için vazgeçmiş sayılır. Geriye dönük ücret iadesi yapılmaz.

Barınma Bursu
Üniversitemize YKS ile tam burslu kontenjandan yerleşen ve EA- SAY puan türlerinde ilk 10.000, SÖZ puan türünde ilk 5.000, DİL puan türünde ilk 1.000 başarı sıralamasına sahip ve Konya İli merkez ilçeleri dışında ikamet eden öğrenciler, üniversitemizin uygun göreceği yurt veya konukevinde ücretsiz kalma hakkını kazanırlar. Bu öğrencilerden, Üniversitemizi 1-1000 ÖSYM başarı sıralaması ile kazananlara tek kişilik odalarda konaklama imkânı sağlanır.
Bu burs ek puanlı yerleşen öğrencilere uygulanmaz.
Ek yerleştirme ile Üniversitemize yerleşen öğrenciler, Üniversitemizden veya başka bir yükseköğretim kurumundan ön lisans mezunu olup Üniversitemizde ön lisans programı kazanan öğrenciler ve lisans mezunu olup da Üniversitemizi kazanan öğrenciler bu burstan yararlanamaz.
Üniversitemize YKS ile ücretli kontenjandan yerleşen ve hiçbir burs veya indirimden yararlanmayan öğrencilere, KTO Eğitim ve Sağlık Vakfı’na bağlı konukevi veya yurdunda dört kişilik oda ücreti baz alınarak ilgili konukevi veya yurtta kalınması hâlinde konaklama ücretinden %50 oranında indirim uygulanır.

    Öğrenci, Vakfa ait yurt ve konukevinde yer kalmaması ve bu nedenle başka bir yerde konaklaması hâlinde öğrenciye %25 oranında konaklama desteği verilir. Vakfa ait dört kişilik oda fiyatının %25 oranındaki indirimi hesaplandıktan sonra öğrencinin ödemiş olduğu öğrenim ücretinden ilgili tutar düşürülerek iade edilir. Bu iadeler akademik takvimde yer alan derslerin başlamasına müteakip 5.haftadan itibaren yapılır.
    Başvuru süresi kayıt tarihinden itibaren bir aydır. Bu süre içerisinde son 1 (bir) yıldır Konya merkez ilçeleri dışında ikamet eden öğrenciler; e-devletten alınan Tarihçeli Yerleşim Yeri ve Diğer Adres Belgesini, kira kontratı veya su, doğalgaz elektrik faturası veya başka bir yurtta kaldığına dair kayıt belgesini Üniversiteye ibraz etmelidir.
    Üniversitemizden veya başka bir yükseköğretim kurumundan ön lisans mezunu olup Üniversitemizde ön lisans programı kazanan öğrenciler ve lisans mezunu olup da Üniversitemizi kazanan öğrenciler bu burstan yararlanamaz.

Engelli Bursu
Engelli öğrencilerin, engellerini bildirmeleri halinde engel oranları dikkate alınarak;

    Engel oranı 40-50 arası %25,
    Engel oranı 51-60 arası %40
    Engel oranı 61 ve üzeri ise %50

burs verilir.
Başvuru süresi, kayıt tarihinden itibaren bir aydır. Süresinde başvuruda bulunmayan öğrenci ilgili yıl için bursundan vazgeçmiş sayılır. Geriye dönük ücret iadesi yapılmaz.

Sporcu Bursu
Üniversiteye yerleşeceği tarihten geriye dönük son iki yılı kapsayan sürede bir spor dalında milli takım kadrosunda yer alan veya üniversite öğrenimi sürecinde milli takıma giren öğrencilere sağlanacak burstur. Öğrencilerin milli takımda bulundukları süreyi kapsamak üzere, Mütevelli Heyetince belirlenecek branşlar ve kontenjanlar esas alınarak %100’e kadar burs sağlanabilir.
Üniversiteye yerleşeceği tarihten geriye dönük son iki yıl içerisinde milli olmuş öğrenciye, milli sporcu kontenjanı kapsamında millilik için %50’ ye kadar, daha önce milli olarak katıldığı turnuvada derece almış olması halinde %100’ e kadar burs sağlanabilir. Bu durumda, üniversiteye kayıt öncesi milliliğini ibraz eden öğrenci kayıtla beraber; kayıt sonrası milli takım kadrosuna giren öğrenci, milli takıma alındığı tarihi takip eden akademik yılın başından itibaren burs almaya hak kazanabilir.
Son 3 yılda herhangi bir Olimpiyat, Balkan, Avrupa, Türkiye şampiyonluğu bulunan öğrenciye Rektörlük önerisi Mütevelli Heyet onayı ile %100’e kadar burs sağlanabilir.
Türkiye liseler arası veya kulüpler arası turnuvalarda ferdi veya takım olarak derece almış öğrencilere Rektörlük önerisi, Mütevelli Heyet onayıyla burs sağlanabilir.
Bireysel ve takım sporlarında, Türkiye Üniversite Sporları Federasyonu tarafından düzenlenen veya Federasyon tarafından katılım sağlanan uluslararası ve ulusal en üst seviyedeki yarışmalarda Üniversitemizi temsilen okul takımlarında yer alarak; ilk üç derecede yer alan öğrencilere Rektörlük makamının uygun görüşü ve Mütevelli Heyetin onayı ile belirlenen oranlarda burs sağlanabilir. Bu burs, öğrencinin ulusal ve uluslararası spor yarışmalarında derece aldığı tarihi takip eden akademik yılın başından itibaren geçerlilik kazanır.
İlgili yıl YKS kılavuzunda belirtilen spor alanlarında son 4 yıl içerisinde başarılı olduğu belgelendirilen milli sporculara, Üniversitemize yerleşmeleri halinde %100 öğrenim ücreti indirimi sağlanır.
Öğrencinin sporcu burslarından herhangi birini kazanması için;

    ÖSYM sonuçlarından sonra ön başvurularını yapması,
    Öğrencinin her seviyedeki milli ve kulüp müsabakalarının sonuçları, maç videoları, kişisel referanslarının sunulması ve öğrencinin herhangi bir sakatlığının olmadığının gerekli teknik raporlarla taahhüt edilmesi,
    Bursluluğun devam ettiği süre içinde, Türkiye Üniversite Sporları Federasyonunun düzenlediği üniversitelerarası spor faaliyetlerine Üniversitemiz adına katılmayı kabul ettiğine dair bir taahhütnameyi imzalaması halinde, başvuranlara kontenjan dâhilinde ÖSYM başarı sıralamaları ile Üniversitemize yerleştiği puan türü dikkate alınarak bu burs sağlanabilir.
    ÖSYM başarı sıralamalarına göre yapılan yerleştirmelerin tamamlanmasından sonra kontenjan kaldığı takdirde, sırasıyla Dikey Geçiş Sınavı ve Yatay Geçiş ile üniversiteye kayıt yaptıranlar bu burstan yararlandırılır.

Sporcu Bursları;

    Akademik yılın başında gelen rapora istinaden öğrencinin burs almaya hak kazandıran durumunun devam etmemesi halinin tespit edilmesi,
    Burslu öğrencinin bir dönem uzaklaştırma ve daha ağır disiplin cezası almış olması,
    Burslu öğrencinin kendi isteği ile takımdan ayrılması,
    Burslu öğrencinin bursu, disiplinsizlik, performans düşüklüğü vb. nedenlerle antrenörü tarafından kadro dışı bırakılması durumunda,
    Üniversiteler arasında düzenlenen özel ve resmi müsabakalara katılım sağlamaması durumunda sona erer.

E-Spor Bursu:

    Üniversitemizin düzenlediği Türkiye Geneli e-spor müsabakalarında 1. olan,
    Türkiye E-Spor Federasyonu’nun belirlediği branşlarda profesyonel e-spor takımı sporcusu olan,
    TESFED ve TÜSF tarafından düzenlenen ulusal veya uluslararası müsabakalarda 1. olan,
    Öğrencilere eğitim süresi boyunca aktif olarak sporculuğa devam ve üniversitemizi temsil etmeleri şartıyla verilir.
    Tıp Fakültesi ve Pilotaj Bölümü haricindeki tüm bölümlere ücretli ya da %50 indirimli kontenjandan yerleşilmesi hâlinde ilgili branş sporcuları için Mütevelli Heyeti Kararı ile %100’e kadar burs imkânı sağlanır.

Karataylı Ol Bursu
Bu burs, Türkiye genelindeki tüm özel ve kamu liselerinin KTO Karatay Üniversitesi ile protokol imzalaması durumunda mezunlarının YKS ile üniversitemize yerleşmesi halinde yararlanabileceği bir burs türüdür.
İndirim Oranı; eğitim ücretinde %10’dur. Ücretli ve %50 indirimli kontenjanı olan bölümlerde geçerlidir. Tıp Fakültesi, Pilotaj haricindeki tüm bölümlerde uygulanır.
Bu bursa başvuru, öğrenciler tarafından bireysel olarak yapılamaz. Eğitimcilere özel hazırlanmış web sitesi üzerinde belirtilen adresten üniversite tercih dönemi öncesinde eğitimcilerin tanımlayacağı öğrencilere uygulanır.
Bu burstan yararlanabilmek için üniversite adaylarının ilk 10 tercihinden birinde KTO Karatay Üniversitesi bölüm ve programlarının yer alması ve üniversite adaylarının bu tercih sıralaması içerisinde üniversiteye yerleşmesi gerekmektedir.

Üstün Başarı Bursu
Hazırlık Sınıfı hariç, her öğretim yılı sonunda alttan dersi bulunmayan, yıllık not ortalaması 3,25’e ulaşan ve okuldan uzaklaştırma cezası almamış öğrencilere sağlanan burstur. Buna göre;

    0-50 arasında öğrencisi olan sınıflarda 1. olan öğrenciye,
    51-100 arasında öğrencisi olan sınıflarda 1. ve 2. olan öğrencilere,
    101 ve üzeri öğrencisi olan sınıflarda 1., 2. ve 3. olan öğrencilere tam burs verilir.

Öğrencinin sadece sınıfını derece ile geçtiği yılı takip eden öğretim yılı için geçerlidir.

Çift Anadal Programı Bursu
 
Anadal programında elde edilen Giriş Yüksek Başarı Bursu hariç tüm burslar, ÇAP için geçerlidir.
Çap ücretleri, çift anadal programına kayıt olunan yılın bölüm ücreti üzerinden, alınacak dersin AKTS değerince hesaplanır. Öğrencilerin, bursluluk süresi anadaldaki bursluluk süresi kadardır. Anadaldaki bursluluk süresinin sona ermesi ile öğrenci ücretli statüye geçer.
Pilotaj bölümü öğrencilerinin diğer bölümlerde çift anadal yapma hakkı elde etmeleri halinde, çift anadal programı için herhangi bir ücret talep edilmez.

Bursların Kesilmesi

Burslu öğrencilerin kayıt yenilememeleri halinde bursları kesilir. Kayıt yenilememe sebebiyle bursları kesilen öğrenciler, kayıtlarını yenilettikleri andan itibaren burs alma şartlarını kaybetmemişlerse, tekrar burs almaya devam ederler. Giriş Yüksek Başarı Bursu, Üstün Başarı Bursu, Asistan Öğrenci Bursu, Akran Öğrenci Bursu ile hariç hazırlık sınıflarında 1 yıl, ön lisans programlarında 3 yıl, lisans programlarında 5 yıl, Tıp Fakültesinde 7 yıl boyunca burs kesilmeden öğrenim devam eder. Bursluluk süresi uygulaması 2020-2021 akademik yılı ve sonrasında Üniversitemize ilk kez kayıtlanan öğrenciler için geçerlidir.
Akademik izinli olunan süreler azami öğrenim süresinden sayılmadığı için izin süresi sona erdiğinde öğrencilerin bursları devam eder.
Okuldan bir aydan fazla süre ile uzaklaştırma cezası alan öğrenciler, Giriş Başarı Bursu dışında kalan bursları alma hakkını kaybeder. Üniversitemiz tarafından izin verilen, görevlendirilen ve yurt içi veya yurt dışı değişim programlarına katılan öğrencilerin bursları kesilmez.

(Ayrıntılı bilgi ve diğer burs çeşitlerimiz için web sitemizde yer alan Burs Yönergemize https://www.karatay.edu.tr/OgrenciIsleri/472.html  bakınız)